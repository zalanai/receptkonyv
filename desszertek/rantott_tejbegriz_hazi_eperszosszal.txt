Rántott tejbegríz házi eperszósszal recept

A tejbegrízhez:				Az eperszószhoz:		A panírozáshoz:			A sütéshez:
5 dl tej				15 dkg eper			15 dkg liszt			5 dl étolaj 
1 mokkáskanál vaníliaaroma		10 dkg cukor			2 db tojás
5 dkg cukor				1 mokkáskanál citromlé		15 dkg kalácsmorzsa
1 csipet só
12 dkg búzadara
2.5 dkg vaj


Elkészítés

 - 1.) A rántott tejbegrízhez elkészítjük a sűrű és kemény tejbegrízt.
       A tejet egy hideg vízzel kiöblített lábasba öntjük, hozzáadjuk a vaníliaaromát, a cukrot és egy csipet sót, majd forrásig hevítjük.
       Ekkor hozzáadjuk a búzadarát, és folyamatos kevergetés mellett, közepes lángon sűrűre főzzük.
       Amikor elkészült, levesszük a tűzről, és hozzákeverjük a kis kocka vajat.

 - 2.) A tejbegrízt hideg vízzel kiöblített üvegedénybe öntjük, elegyengetjük, és hagyjuk teljesen kihűlni.

 - 3.) A házi eperszószhoz az epreket megmossuk, eltávolítjuk a zöld leveleket, majd a gyümölcsöt egy magas falú edénybe kockázzuk.
       Hozzáadjuk a cukrot, egy kevés citromlevet, és botmixerrel pürésítjük.
       Egy gyorsforralóba öntjük a szószt, és redukáljuk, azaz elfőzzük belőle a felesleges nedvességet, amíg a kívánt sűrűséget el nem érjük.

 - 4.) A kihűlt, megdermedt tejbegrízt egy deszkára kiborítjuk, és tetszőleges méretű darabokra felvágjuk.
       A tejbegrízkockákat a szokott módon bepanírozzuk: először meghempergetjük a lisztben, majd tojásba, végül kalács- vagy panírmorzsába forgatjuk.
       Bő olajban egy-két perc alatt aranybarnára sütjük.

 - 5.) A rántott tejbegrízt porcukorral meghintve és a házi eperszósszal meglocsolva még langyosan kínáljuk!



